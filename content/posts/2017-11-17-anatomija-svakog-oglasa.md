---
title: Anatomija svakog oglasa
date: 2017-11-17T09:53:22+00:00
slug: anatomija-svakog-oglasa
categories:
  - Mišljenja
tags:
  - oglas
  - osobine
  - posao
  - programer
  - senior
---

Tražimo seniora da se pridruži našem super-kul timu. Treba nam neko ko ima strast prema kodiranju i želi da napravi razliku.

Prijavljeni mora da bude samo-motivisan, da izdržava pod pritiskom, ima sposobnost za multitasking i pravi jasan i efikasan korisnički interfejs.

Ovo je sjajna prilika za učenje i brz napredak u dinamičnoj kompaniji. Idealan posao za perspektivne osobe.

Lične sposobnosti i osobine:

  * Hard worker
  * Da dobro radi pod pritiskom i drži se kratkih rokova - ume da se nosi sa stresom
  * Brzo uči
  * Mora biti timski igrač i da ima želju da uradi šta god treba da bi grupa uspela
  * Rešava probleme
  * Self-starter

(Sada ide standardni deo od NN tehnologija koje je potrebno znati za neku poziciju)

## Zaista!?

Da, ovo je zaista oglas izveden iz par pravih oglasa; a većina drugih se bar delom mogu pronaći u ovom. Ima izuzetaka, naravno.

## WTF!? JBT!?

Tvoj tim nije super kul. On je tek jedan od osrednjih timova koji postoje svuda; spada u delta plus/minus sigma gausove raspodele kuliranja za tvoju branšu. Nikada nemoj da hvališ svoj tim u oglasu za posao. Nekome će biti super, nekom ne. Pruži mi priliku da to sam ocenim što pre.

Batali strasti, želje da popraviš svet, ljubav prema kodu i slično. Ne želiš nekoga da bludi sa kodom, već da se razume u **zanatstvo** (_craftsmanship_) izrade koda.

Prijavljeni treba da bude normalan čovek. Stvori mu okruženje da bude motivisan. Dozvoli mu da se razvije. Kaži da ćeš učiniti sve da ga **omogućiš** (_enable_), a potom **osnažiš** (_empower_). Jer ne radimo na struju.

Ljudski um ne radi dobro u mutlitasking orkuženju. Dokazano je. U pitanju nije sposobnost, nego oštećenje.

Ne obećavaj stvari kao što su napredak i prilike za učenje, koje ne možeš tek tako da ispuniš, jer nemaš pojma kakav je moji apetit. Ponovo, pruži mi priliku da to sam ustanovim. Ovako izgledaš kao šarlatan.

Kaži mi ovo:

  * Nemoj da budeš “hard-worker” - budi lenj, automatizuj gluposti, budi precizan u izradi i idi ranije kući.
  * Mrzi pritisak i kratke rokove - napravi plan i vrati (im) pritisak tamo odakle je došao.
  * Nosi se sa stresom tako što ga nećeš stvarati.
  * Uči sve vreme, ali detaljno. Nikako brzo.
  * Posao nije prostitucija (osim kada to jeste).
  * Problemi se rešavaju zajedno.
  * Ne mogu da budem nešto što ne razumem šta znači.

I na posletku: tehnologija je samo sredstvo, alat. Koncept je ono što želiš da poznajem.

## Šta Nedostaje?

Kako vreme odmiče, sve mi se više čini da postoji **samo jedna** stvar koji bih tražio od kandidata.

> Tražim da ti verujem.

To je sve što nam treba, i kandidatu i poslodavcu: **iskrenost**.