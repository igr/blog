---
title: O novcu i plati
date: 2017-12-11T10:09:22+00:00
slug: o-novcu-i-plati
categories:
  - Mišljenja
tags:
  - plata
  - posao
  - vrednost
---

Tri razmišljanja namenja radnicima. Tri razmišljanja namenja poslodavcima. Onako, drugarski.

<!--more-->

## Dragi radniče...

**Iznos plate _nije_ mera tvoje vrednosti.** Ne izjednačavaj ova dva pojma. Prvi je u domenu ekonomije, a drugi je samo-vrednovanje. Nisu u jednakosti. Nisi bolji ako ti je veći... prihod.

**Plata je mera koliko poslodavcu doprinose tvoja umeća.** Poslodavac koristi tvoje umeće za svoj biznis. Na razgovoru za posao nema smisla izjašnjavati se koliko para želiš (naravno da želiš što više!). Na poslodavacu je da proceni koliko mu tvoje umeće (znanje, sposobnosti) donosi u konkretnom slučaju i ekosistemu projekta - a tvoje da se s time složiš ili ne.

**Sagledaj svoju pravu vrednost koju donosiš firmi**. Lako je uljuljkati se uz zadovoljavajući prihod i tražiti još. Računaj platu kao bruto (1.7x), jer najmanje toliko koštaš. Sagledaj koliki je [burn rate](https://www.investopedia.com/terms/b/burnrate.asp) projekta. Neprestano gledaj kako da opravdaš i uvećaš svoju vrednost. Iz ovog ugla se lako preneš iz sna.

## Dragi poslodavače...

**Radiš sa ljudima.** Iako se na kraju meseca sve svodi na brojke, ne zaboravi da radiš sa ljudima. Ne poseduješ ih, iako ih plaćaš. Tvoj zadatak je da najbolje iskoristiš njihovo umeće. Tvoja dužnost je da osnažiš zaposlene.

**Misli na štetu koju proizvodi nezadovoljan radnik.** Samo pomisli koliko bi te koštala nebriga koju nezadovoljan radnik može da ostavi iza sebe. Čak su i izračunali: [12.500$](https://hbr.org/2015/12/its-better-to-avoid-a-toxic-employee-than-hire-a-superstar) od prometa (ok, u drugom ekonomskom univerzumu, no brojka nije mala). Ne želiš to. Gledaj da iznos prihoda ne bude razlog nezadovoljstva.

**Poverenje je sve što je potrebno.** Poverenje je, u suštini, sve što zapravo želiš od radnika. Iz poverenja proizilazi dobra komunikacija. Iz dobre komunikacije proizilazi kvalitetan posao. Gledaj, zaposlio si nekoga da radi za tebe; totalno je glupo da mu ne veruješ. Na poverenje takođe uzvraćaš poverenjem. Budi otvoren za sve teme.