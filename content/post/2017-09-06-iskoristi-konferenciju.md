---
title: Iskoristi konferenciju!
date: 2017-09-06T09:53:22+00:00
slug: iskoristi-konferenciju
categories:
  - Mišljenja
tags:
  - događaj
  - konferencija
  - meetup
  - preduzetništvo
  - savet
---

Da započnem citatom Stiva Džobsa:

<!--more-->

> Ne postoji dobra ili loša konferencija; postoji samo ona koju jeste ili niste iskoristili.

Neka odstoji malo ova misao; za to vreme želim da ukažem na jedan zajednički sadržalac u stavu prema konferencijama koji sam primetio u okruženju: reč je o _nerazumevanju_ (a time i neiskorišćavanju) konferencija. Čini mi se da većina zanemaruje konferencije, a kada ih već poseti, ima nerealna očekivanja.

U susret nam dolazi [VoxxedDays Belgrade 2017](https://belgrade.voxxeddays.com) - velika, "prava", nezavisna, sve-tehnološka konferencija. Nema puno sličnih u regionu, a kod nas je zapravo jedina. Da odmah bude jasno: učestvujem u njenom organizovanju. Kako bilo, uzimam VDB17 tek kao primer konferencije koja se dešava tu, blizu, a koju bi valjalo _iskoristi_ na pravi način. Što nas vraća na gornju misao.

Konferencije nisu tu da bi te zabavile. Nisu tu da bi odsustvovao sa posla i družio se s poznanicima. Nećeš se vratiti sa konferencije s novim "_hands-on_" znanjem i još iste večeri refaktorisati tvoj projekat. I prestani da se pitaš: "šta mi pruža ova konferencija?" Izađi iz uloge pasivnog posmatrača i angažuj ulogu aktivnog učesnika pitanjem: "šta želim da iskoristim?" Onda ostaje da se to još samo i uradi. Evo nekih predloga kako.

## Pre konferencije

Konferencija počinje pre zvaničnog datuma. Smisao sveg tog vremena pre konferencije je da postaneš spreman. Da, spremi se.

**Prouči raspored** - naizgled očigledna stavka, no težimo da je shvatamo olako. Raspored predavanja treba da ti posluži da ustanoviš _cilj_: šta želiš da naučiš tokom konferencije. Na osnovu toga napravi plan kojim ćeš i ostvariti taj cilj. Ne bi trebalo da je tvoj raspored fiksan; uvek imaj po koje paralelno predavanje "u rezervi", jer se dešava da izbrana sesija "iskoči" iz plana iz ma kojeg razloga.

_Keynote_ ne bi trebalo propuštati, kao ni sva ostala dešavanja namenjena svim posetiocima. Takođe je poželjno uključiti u raspored i predavanja koju vode neki od industrijskih lidera, bez obzira na temu.

**Uključi se u zajednicu oko konferencije** - posetioci su _podjednako važni_ koliko i predavanja! Saznaj ko sve ide na konferenciju. Neko od njih je možda tvoj klijent, ili budući poslodavac. Probaj da pratiš medijske kanale kroz koje se konferencija oglašava, time možeš da stekneš dobru sliku koga konferencija okuplja.

Na isti način podeli i ti svoje učestvovanje. Uključi se u diskusije na mreži s predavačima koji dolaze, ostalim učesnicima; postavi pitanja, objavi očekivanja, saznaj detalje. Počni da gradiš veze. Ako treba, predstavi se unapred: najavi se predavaču da ćeš prisustovati njegovoj sesiji; ili pak ga pozovi na kafu ukoliko ne prezentuje.

**Spremi pitanja** - puno, puno pitanja. Napravi spisak predavača ili posetioca s kojima želiš da popričaš desetak minuta, te spremi jasna, direktna pitanja.

Spremi i odgovore 🙂 Budi spreman da uvek jasno kažeš čime se baviš, šta koristiš svakodnevno i sl., da ne bi gubio vreme na smišljanju odgovora tokom konverzacije.

**Spremi vizit kartice** - iako smo u digitalnoj eri, vizitka ostaje najlakši način prenosa ličnih informacija.

**Promeni svoj stav** - večina nas ne spada u one koji lako prilaze nepoznatima i započinju priču, iz kojekakvih razloga. Kako se spremaš za konferenciju, probaj da napraviš "prelazak" u glavi i zameniš nelagodnost i moguću ličnu nesigurnost prihvatanjem stava da je konferencija deo tvojih poslovnih obaveza i da fokus prebaciš na tu stranu.

## Za vreme konferencije

Konačno, počinje cirkus.

**Ko rano rani** - ne čeka u redu. Gledaj da ne gubiš vreme na takve trivijalnosti; bez obzira koliko da je konferencija dobro organizovana, uvek se može pojaviti gužva, naročtio pri registraciji. Izbegni to ranim dolaskom.

**Podeli grupu** - ukoliko dolaziš sa grupom kolega, nema smisla da na sesije idete zajedno. Umesto toga se podelite tako da pokrijete što više sesija. Obavezno ustanovite "mesta okupljanja": lokaciju i deo dana kada ćete se naći i ukratko podeliti najvažnije impresije.

**Pričaj sa predavačima** - velika je šansa da su predavači eksperti u nekoj oblasti i da imaju veliko iskustvo. Nemoj da te je strah da im priđeš i postaviš im pitanja, oni su tu zbog tebe; gledaj, šta više, da nađeš načina i da provodiš vreme s njima. Predstavi im se, uzmi njihovu vizit karticu. Neverovatno je koliko se stvari može naučiti iz tek kratkog razgovora nakon predavanja - često predavači nisu u prilici da javno iskažu neki svoj stav ili iskustvo.

**Upoznaj!** Svakoga! Na koga! Naiđeš! Potrudi se da se upoznaš sa svima do koga te put navede. Naravno, fokus je na osobama koje su ti u planu, ali ne odbacuj šansu da popričaš sa svima ostalima sa kojima imaš tu mogućnost. Jedna od stvari koju ti konferencija pruža je _uvid u to kako drugi razmišljaju_, a to je neprocenjivo.

**Učestvuj u sporednim događajima** - konferencije često organizuju još neka dešavanja pored redovnog programa. Nema razloga da ih propuštaš. Često je interesantno čuti predavače kako razmišljaju u neformalnijem okruženju i izdanju.

**Manje pričaj, više slušaj**. Upijaj. Saznaj. Pitaj. Uči. Istražuj. Slušaj. Uvek imaj spremno neko pitanje u rukavu kojim možeš da započneš neobaveznu priču; na pr.: "na čemu sada radiš?", "šta si zanimljivo skoro radio?", "koje predavanje ti je do sada ostavilo utisak?" itd.

**Nađi vreme za sebe** - konferencija može da bude težak i stresan događaj. Dozvoli sebi pauzu i vreme samo za sebe.

**Zapamti šta si naučio** - vodi beleške, piši, crtaj, na papiru, elektronski, kako god. Upotrebi koji god način ti radi da se organizuješ i struktuiraš misli, iskustva, pratiš plan i sve ostalo što se dešava tokom konferencijskog dana. Trudi se da zapamtiš suštinu onoga što si naučio na konferenciji. Gledaj da na kraju svakog dana napraviš rezime, zapišeš zaključke, ideje i misli; naročito ako konfencija traje više dana.

## Posle konferencije

Nazad u svakodnevicu.

**Pozdravi sve koje si upoznao** - tokom konferencije. Bilo da si uzeo vizit kartu, _twiter_ ili _facebook_ link, potrudi se da se odmah tokom prve nedelje nakon konferencije javiš svima koje si upoznao. Pošalji im ličnu kratku poruku u vezi onoga čega ste pričali, ili prosto nastavi komunikaciju dalje. Nemoj čekati da prođe vreme, pošto su predavači često angažovani na drugim, sledećim konferencijama.

**Podeli, podeli, podeli** - kada jednom sumiraš sve što si saznao tokom konferenciji i kada ti se slegnu svi utisci, potrudi se da sve to podeliš. Napravi kratku prezentaciju kolegama u firmi, napiši članak na blogu, pojavi se u lokalnoj zajednici. Deljenje iskustava sa konferencija je jako vredno, i, ako ništa drugo, može da pokrene druge da urade to isto kada se i oni sami vrate sa nekog sjajnog događaja.

## Na kraju

Bez obzira da li je u pitanju velika VDB17 konferencija, ili neki polu-dnevni _meetup_, gledaj da ih iskoristiš na najbolji način za tebe samog. Iako gornji citat nije zaista izrekao Stiv, gledaj da ga upamtiš i primeniš. Toliko.