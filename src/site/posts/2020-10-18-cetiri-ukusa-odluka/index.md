---
title: "Četiri ukusa odluka"
date: 2020-10-18T01:07:03+00:00
categories:
  - Razvoj
tag:
  - odluka
  - projekat
  - razvoj
  - arhitektura
---

Kako predlog postaje odluka?

<!--more-->

Kvantno-filozofski gledano (ne guglajte ovu kovanicu, izmišljena je), odluke su momenti u kojima se formira informacija i definiše kauzalnost dešavanja.

Kako bilo, dokumentovanje odluka na projektu je [korisna praksa](https://oblac.rs/dokumentovanje-odluka/). Pomaže u komunikaciji tima, fokusira rešenja, predstavlja tehnološke namere itd. Tu nema mnogo sa čime se ne bi složili; možemo da diskutujemo dalje samo još o načinima zabeležavanja ili mogućoj kasnijoj analizi.

No pre nego što nastane odluka, imamo samo predlog. On je tu da adresira problem i pruži moguće rešenje. Predlog se, dakle, analizira i - konačno - u jednom trenutku treba preseći. Alat koji nalazim korisnim je _glasanje_ relevatnih aktera. Svako bira jedan od četiri glasa:

+ **FTW** : jako slaganje. Poredim ga sa izradom tetovaže - potpuno si siguran da je rešenje pravo i spreman si da usvojiš kao svoje. Prihvataš sve kosekvence i grizeš ako bude problema.
+ **YES** : naklonost. Poredim ga sa sladoledom - prijalo bi ti da ga pojedeš, ali nije drama i ako ga propustiš (ok, sladoledoljubci, bar je meni tako:). Predlog ti ima smisla, no nisi sasvim siguran da li je to put kojim treba ići - koji god da je razlog.
+ **MEH** : neslaganje. Poredim ga sa neprijatnim taksistom - ako se pitaš, ne bi baš uživao da te takav vozi bilo kud. Imaš razloga zašto misliš da predlog nije OK; ali opet, nisi potpuno siguran da su razlozi potpuno validni.
+ **NOO** : odbijanje. Imaš jak razlog zašto ne tako; bolelo bi te da odluka prođe.

## Zašto ovo radi?

Prvo, traži se da se svako odredi u odnosu na predlog, te nema neutralnih stavova i sleganja ramenima.

Dalje, predlozi mogu biti različite važnosti. Tako, na primer, važniji predlozi mogu da zahtevaju da 80% odgovora bude jako slaganje, a ni jedno potpuno odbijanje. Manje važni mogu da zahtevaju samo smislenu većinu pozitivnih glasanja.

Moguće je uvesti i bodovanje; na primer: `+3`, `+1`, `-2` i `-4`. Ovde je ideja da zabrinutost i neslaganja budu pažljivo uzeta u obzir, te se boduju više. Konstruktivne zamerke mogu da pomognu više nego slaganja sa predlogom.

I konačno, samo suočavanje sa glasanjem zahteva konkretizaciju donošenja odluke. Drugim rečima, bolje je _nešto_ odlučiti, nego ništa.

## Zašto ovo ne radi?

Alat gubi svoju vrednost kada ne služi. Ako postoje učestale drastične razlike u glasanju, ono prestaje da donosi vrednost.
