---
title: "Gugl efikasno kvari internet"
date: 2022-01-24T01:06:08+00:00
categories:
  - Stav
tag:
  - gugl
  - tehnologija
  - pretraga
  - seo
  - vrednost
---

"Moraš da se rastaneš sa svojim idejama odmah!" uporna je moja omiljena SEO menadžerka. Teško mi da priznam, u pravu je. Ćutim, škrgućem zubima i teram inat.

<!--more-->

Kada se oko nečega trudiš, ego traži da ga hraniš, te ponekada pogledam metrike poseta ovih pisanija. Očekivano su niske, pa se zapitam kako to posetioci 'organski' dolaze na sajt.

Gugl pretragom, na primer.

## Dobrodošli u tehnološko-moralnu vrdalamu!

Fokus Gpretrage je ponajmanje pretraga. Gpretraga uvodi dve nove vrednosti u naše tehnološke živote: "Gugl rankiranje" i "Gugl dopadljivost". Fokus servisa je nametanje pomenutih vrednosti zarad ekonomske dobiti.

Jasno, ne možemo tome suditi; firma kao firma, brine samo za svoje dvorište. Problem je u nameri da nas sve uglavi u to isto dvorište - što dozvoljavamo, i, čak, veličamo.

Da se podsetimo šta je kvalitetna pretraga sadržaja: nije dovoljno reći da pronalazi ono šta tražiš. Mora se uzeti u obzir i sistem vrednosti korisnika. Dakle, kvalitetna pretraga pronalazi ono šta tražiš relevantno za tvoj sistem vrednosti. Pretraga bi trebalo da radi _po tvojoj meri_.

Gugla to ponajmanje zanima. Da bi nove Gvrednosti imale smisla, potrebna je _centralizacija_ pretrage. Grankiranje postaje reklamni prostor, bilbord. Umesto razumevanja vrednosti sadržaja, Gugl traži da imamo back-linkove i da pratimo propisane kalupe, forme. Traži da sadržaj bude Gdopadljiv; pravdajući se tehnikalijama.

Efekat Gugla je zabrinjavajuć. SEO aktivnosti postaju važnije od vrednosti. Firme prave surogat sajtove s bezvrednim sadržajima, samo da bi Grank porastao. Trguje se linkovima sa sajtova koji postoje isključivo zarad toga. Sajtovi i sadržaji počinju da liče jedan na drugi, kako bi bili Gdopadljivi. Tekstovi se pišu da zadovolje ključne reči. Postaje sve teže razlikovati izvorni sadržaj od plaćenog. Sadržaj se ujednačava da bude dobar za sve - postaje konfekcija. Entropija raste.

U svemu tome, kretor sadržaja se stavlja pred moralnu dilemu: hoće li se [privoleti](https://igo.rs) Guglu da bi ga ovaj Gvoleo, ili će pratiti svoju [ideju](https://igo.rs/#home) i viziju?

Odgovor znamo. Nema morala u SEO mešetarenju.

## Petlja

Svaka centralizacija neminovno urušava sisteme vrednosti. Zabavno je što pristajemo na to. Izgovorom da nemamo vremena, dozvoljavamo da nam drugi kroje sadržaje. Konzumiramo osrednje u velikim količinama, jer smo gladni izuzetnog i vrednog. Time trošimo to isto vreme za koje tvrdimo da ga nemamo.

Gpetlja.

Izlazak iz ovakve petlje je posvećeno razumevanje sadržaja. Moderirana, decentralizovana internet ostrva, koja nam nude sadržaje po našoj meri. Zahteva trud i vreme. Zahteva manje konzumiranja, ali dalje domete.

To Gugl svakako neće ponuditi. Ko onda?
