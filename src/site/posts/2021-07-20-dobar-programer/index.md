---
title: "Budi rockstar programer"
date: 2021-07-20T01:07:03+00:00
categories:
  - Razvoj
tag:
  - mladi
  - programiranje
  - razvoj
  - inženjerstvo
---

Da odmah razvejem očekivanja: svaka reč iz naslova je pogrešna.

<!--more-->

Transkript mog ne baš sjajnog [govora](https://youtu.be/xnwQfSN27x8) sa poslednje OpenIT konferencije. Namenjen je mladima, pa stoga naivno optimističan. Opaska: video zapis sa konferencija je poput porno filma - mnogo bolje je sve uživo, a nikada zadvoljavajuće za premotavanje.

---

Ako nekoga pitate kako se postaje programer, reći će vam da je neophodno savladati neki programerski jezik.

Tako nekako mi programeri započinjemo razvojni put. Deluje smisleno: biramo programerski ekosistem koji nam najviše leži i otiskujemo se u učenje osnovnih koncepata.

Brzo se dolazi do važnog zaključka: programski jezik se jedino može učiti (i naučiti) njegovom _upotrebom_. Nema prečica; knjige, tutorijali, kursevi, formalno obrazovanje - pomažu, ali na kraju sami morate sve to utkati u vaše znanje. Što više raznovrsnog koda vam "prođe kroz prste", to više stičete dragoceno _iskustvo_. Ono što vredi nije poznavanje programskog jezika, već iskustvo stičeno programiranjem.

To važi za sve veštine kojima se čovek bavi. Upravo tako: programiranje jeste **veština**.

Ovakav pogled nas usmerava ka pragmatičnom pristupu učenju - ili ako hoćete - brušenju kamena veštine programiranja. Većina stvari o kojima učimo su samo nekakve _prakse_ (bolje ili lošije); i kao takve nisu apsolutne - to znanje možemo primeniti na sebi sopstveni način. To je ujedno lepota programiranja, _iskazivanje ideja_ kroz programerska rešenja, ali i njegova teža strana, jer do tih ideja treba znati doći.

Stav o programiranju kao veštini nas tera da razmišljamo o _problemu_ koji rešavamo. _Fokus na problem_ je važna komponenta softverskog razvoja. Ona se uči: treba naučiti razlikovati _konceptualna_ rešenja od zakrpi. Tek tada možete preuzeti gotova rešenja i razumeti kada se koriste; a ne slepo pratiti trendove ili šta tehnološke firme zapovedaju.

Ilustracija: kada na razgovoru na posao pitam kandidate kako stiču znanje - niko mi nije odgovorio: "pišem kod". Svi pominju samo medijume: knjige, konferencije, kanale, tutorijale. Još jedan primer na koji sam osetljiv: obrasci programiranja (design patterns). Čini se da je bitno naizust znati im imena i implementacije, često se traže na razgovorima za posao. Takvo znanje, učenje kataloga - nema veliku vrednost u programiranju.

Umesto poznavanja kataloga, suština je poznavati problem koji iziskuje potrebu za obrascima. I potom taj problem - ovo je važno - znati _ukloniti_. Kada razmislite, obrasci su samo zakrpe problema. Bitne su, jer drže strukturu, ali nisu rešenje.

---

Izneo sam važan koncept: **fokus na rešavanje problema**. Da ponovim: učenje veštine programiranje je puko savladavanje alatke. No to nije dovoljno za njegovu upotrebu. Vrednost programiranja, odnosno alata, leži u njegovoj upotrebi - tačnije, u upotrebi za rešavanje problema.

To znači da ne posmatrate sebe kao programere. Volim da kažem da treba postati: **inženjer**. To je takav poziv koji je usmeren na pragmatično rešavanje problema. Inženjer zahteva nešto od sledećeg:

+ širu sliku onoga čime se bavi, analizom problema, apstrakcijama. Kada smo već tu: _kako se uče apstrakcije_? Da li ste ikada u toku obrazovanja posvećeno radili na tome? Dalje, apstrakcije postoje u mnogim drugim oblicima ljudskog delovanja, kao što je umetnost. Zašto onda ne posećujemo muzeje i ne pričamo o, na primer, modernoj umetnosti?
+ razumevanja dokle doseže vrednosti onoga šta se pravi;
+ koncepti i suštine tehnologija. Koncepti se ne menjaju. Mnogi su nastali 60-tih godina. Hardver je tada bio slabiji, to je jedina razlika u odnosu na danas. Dalje, jedan programski jezik nije dovoljan - kako vreme odmiče, učenje postaje _prepoznavanje naučenih koncepata_ u novom ruhu.
+ efikasan rad u timu; dobrim delom to znači utišavanje vašeg ega; vrlina na kojoj se neprestano radi.
+ konačno, najvažnije: **komunikacijom**.

Da ponovo odgovorim na pitanje sa početka: kako se postaje dobar inženjer? Savladavanjem veštine komunikacije.

Programiranje u timu je zapravo samo komunikacija sa drugim članovima kroz kod. Zakon koji je nazvan po Melvin Konvejevu to naglašava: dizajn softverskog sistema je kopija komunikacione strukture tima i organzacije.

Vi _niste_ programeri. Vi želite da budete _inženjeri_. Želite da rešavate probleme i donosite vrednost. Nebitno je na koji način poslujete, da li kao startup, na proizvodu ili ste deo servisne firme - softversko inženjerstvo se bavi rešavanjem problema i donošenjem vredosti.

---

Da se vratimo na kamen iz naslova. Možete da ga brusite, jačate; međutim šta se dešava kada kamen stavimo u vodu? Ma koliko taj kamen vešt bio, on će potonuti. Bitno je, dakle, gde i kako postavljamo naš kamen - želimo da bude osnova izgradnje, a ne da završi na dnu vode.

Kamen je paralela za softversko inženjerstvo. Mora da nam bude jasna njegova poziciju u svetu oko nas. Inženjerstvo je presek dva domena: _Znanja i Korisnosti_. Te obratite pažnju: inženjerstvo nije nauka, nije dizajn, nije umetnost. Oni su takođe preseci drugih domena; ali ni jedno od njih nema ulogu kao softversko inženjerstvo.

O čemu pričam? O **vrednostima**. Danas je tehnologija svuda. Međutim, ta ista tehnologija ne pospešuje naše živote na način kako bi mogla. Tehnologija je zamišljena kao produžetak čoveka i njegovih mogućnosti. Danas se u vašim džepovima nalaze uređaji koji su višestruko moćniji od računara koji je odveo čoveka na Mesec. I kako koristimo tu moć? Tako što slikamo kućne ljubimce ili beskonačo skroluje tuđe trenutke?

Moć tehnologija koje koristimo u softverkom inženjerstvu je danas tolika, da se od nas inženjera _zahteva_ nešto više nego od što je to slučaj u ostalim domenima. Da bi rešavali probleme, moramo **poznavati** probleme. A to zahteva od softverskog inženjera da izađe iz svog udobnog kruga, osmeli se da nauči i kritički sagleda svet oko sebe.

Mi, kao softverski inženjeri, možemo pružiti svetu puno, ali ga moramo prvo razumeti. Mi smo Znanje i Korisnost, tu smo da osnažimo ljudska delovanja. Mi smo tu za pekare, učitelje, lekare, ekologe, umetnike, glumce, prodavce, bankare, komšije, porodice, društvene probleme, socijalne nejednakosti... naša dužnost je da razumemo i kritički sagledavamo svet oko nas, uočavamo probleme i vraćamo vrednosti nazad kroz rešenja. Jer svetu ne treba još jedno "Like" dugme. Svetu trebaju rešenja.

Da sumiram:

> Budite programer iz hobija, softverski inženjer po vokaciji, a neprestano sagledavajte tehnologiju kroz moral i etiku.
