---
title: "Žuta štampa"
date: 2021-05-30T01:06:08+00:00
categories:
  - Lično
tag:
  - razvoj
  - tim
  - društvo
  - osvrt
---

Naizgled kontraverzan [članak](https://startit.rs/tipovi-toksicnih-programera-i-loseg-rukovodenja-zbog-kog-se-raspadaju-timovi/) na domaćem portalu se bavi toksičnim programerima. Teško mi ide da ga svarim; toliko da ga apsorbujem na ovaj način. Neuobičajeno retko sa moje strane.

<!--more-->

Nepotpisani sadržaji govore o upitnom postojanju integriteta svih uključenih u nastanak i njegovu objavu.

Anonimnost je lažna sigurnost, a maskiran strah. Nekada može biti razumljiv (kada je život u pitanju). Često, pak, nije. Ako se bavimo softverskim inženjerstvom, _dužnost_ nam je da budemo modla za svet oko nas. **Moraš** ostaviti svoj potpis na sve što stvaraš: od koda, do kakvih kognitivnih zaključaka.

Zanimljivo, najveća vrednost izlaska iz anonimnosti nije hrabrost čina. Već _kvalitet_. Onog trenutka kada znaš da ćeš utisnuti ime i sudbinu (nomen est omen, kažu latini) - trudiš se da rezultat bar nagoveštava tvoje vrednosti i dolikuje tvom delu. Taj čin možda nije kvantitativno veliki za konzumente sadržaja, ali je uvek iskorak za tebe samog.

Druga vrednost izlaska iz anonimnosti je ujedno i rad na jednom od najvažnijih svojstava (_trait_ u programerskom žargonu) kvalitetnih timova: psihološka sigurnost. To je mera koliko se slobodno ljudi osećaju prilikom razmene ideja, misli, iskustava. (Nije li to ideja i otvorenog koda?) Psihološka sigurnost je nešto što neprestano treba testirati i jačati, unutra i van timova; nema boljeg načina od ogoljavanja u javnosti.

Dalje, kratko: nabrajanje mišljenja, kakva god da su, sama po sebi su nisu vredna. Mišljenja su isparljiva roba. Stavovi su već nešto drugo.

Konačno; upiranje prstom je... pa, toksično. Ako je ideja da adresiramo (važnu!) temu, to se može uraditi i na način koji će biti kritički osvrt i zaokruženi sažetak nekakvih iskustava. Puno toga je izrečeno, dotakli smo se mnogih tema, započeli više tokova ideja... da na kraju svime time nismo ništa postigli.

Ovaj osvrt je dobronamerno upućen vlasnicima portala. Osrednjeg sadržaja ima napretek. Nije ideja da raspirujemo strasti, već da učimo i stišavamo.

Ovde stajem; najviše zato da ne ispadnem toksičan.
