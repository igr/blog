---
title: Google, Pali AI
date: 2018-05-20T09:53:22+00:00
slug: google-pali-ai
categories:
  - Stav
tag:
  - ai
  - google
---

Google je nedavno prikazao demo Duplex-a u kome virtuelni asistent poziva frizerski salon i kroz konverzaciju sa radnicom zakazuje šišanje. Sledeći primer je bio zanimljiviji: zakazivanje stola u restoranu.

<!--more-->

Mene ovi primeri ostavljaju hladnim. Jasan je napredak u NLP i sintetizovanju govora, to ne osporavam; svaka čast! Ali mi smisao nije potpuno jasan. Da budem precizniji: ne razumem stavljanje "AI" labele na pomenute primere. Naravno, Pičai mora da opravda godine investicija, te će staviti sve labele koje može.

Zato: **ne**, ovo nije inteligencija: samo sve zvuči potpuno nalik čoveku. To ne znači da je inteligentno.

I znate kako će ovo završti: tako što će nam Duplex pri razgovoru "pričati" reklame glasom sagovornika vezane za sadržinu konverzacije. Pa ti čik upotrebi izraz "mali mi je" u rečenici dok te Gugl sluša.

## Još neke kritike

Gde je IoT? Zašto uopšte moram da pričam sa salonskom radnicom: zašto ne postoji protokol kroz koji naši uređaji mogu da pričaju? Nije li to _mnogostruko_ jeftinije? Nije li to potpuno oslobađanje ljudi sa _obe_ strane ove veze? Ko misli na salonsku radnicu?

Zašto će sada svaki klijent tražiti AI u svom proizvodu? A mi ćemo uzeti vreću buva, statistike i predefnisanih putanja korišćenja i to mu naplatiti?

Ne, tvoja statistička obrada, lažni bot ili prepoznavanje slike nije veštačka inteligencija. Ali ne veruj meni, čekaj da te Duplex pozove i to ti isto kaže.
