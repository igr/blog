---
title: "Iluzija decentralizovanog"
date: 2020-05-27T01:07:03+00:00
categories:
  - Stav
meta:
  img: "ig.png"
tag:
  - centralizovano
  - tehnologija
  - razvoj
  - društvo
  - kvalitet
---

Halapljivo konzumiramo apsurd: decentralizovanu mrežu razapetu između nekolicine moćnih centara.

<!-- more -->

U čoveku postoji prirodna potreba za udruživanjem, okupljanjem. Nekada oko vatre, bez koje nismo mogli da živimo. Danas gravitiramo oko socijalno-medijskih firmi - izraz koji možda nije potpuno ispravan, ali ga često upotrebljavam, jer ističe pravo stanje stvari: nije u pitanju "društvena mreža" na isti način kao što ni pričanje svih u glas nije razgovor.

Ta nekolicina firmi ima veliku moć, koju ne osporavamo. Šta više, mi sami, konzumenti, predajemo tu moć firmama koje nas spremno čekaju široko raširenih ruku. Ispravnije: mi _predstavljamo_ njihovu moć. Privučeni smo vatrom, poput noćnih moljaca: strahom od izostanka i uveravanjem da je konzumacija izjednačena sa pravom na slobodu. Na(v)učeni da budemo tamo gde su svi, čini da moramo da konzumiramo sve. Vrzino kolo.

A nismo zadovoljni onime što smo dozvolili da budemo prisiljeni da konzumiramo. Jer Internet je samo _pojačavač_ nas samih. Sve što jesmo, to smo više u našim digitalnim otiscima na mreži. Nešto od onoga što nismo, postajemo da digitalno budemo. Tako nastaje kakofonija sadržaja: neskladni, neusklađeni i često neukusni zalogaji koje gutamo.

Odgovori socijalno-medisjkih firmi su grandiozni. Razumemo zabrinutost da tehnološke platforme postaju centri moći, ali verujem da je važnija decentralizovana moć koje one praktično daju korisnicima u ruke - govorio je Mark Šećerobrdić nedavno na jednom američkom univerzitetu. Verujem pak, nastavlja slaktorečivo, da se moramo i dalje zalagati za slobodno izražavanje.

Na kulturiška način firme nam saopštavaju da nije problem u ponudi, već u potražnji iste. Ponuda je oslobođena stega i svega, jer je bitna sloboda izražavanja, te će sama potražnja odrediti popularnost sadržaja - ma šta on bio. Platforme su tek neutralni nosioci informacija, infrastruktura, drva za vatru. Ljudi sami biraju šta objavljuju i koga prate, zar ne?

Ovakav liberalan stav nije popularno kritikovati. Neprihvatljivo je tvrditi da moramo biti pokoviteljski zaštićeni od sebe samih. Kritika platformi/firmi se izjednačava sa kritikom slobodne volje, društva i demokratije. Kakav već sadržaj izlazi iz toga je pitanje posledica, a ne uzroka. Korisnici su sami krivi, ne firme. Zvuči poznato?

Tamo gde je svemu dozvoljeno da buja, žito se ne razaznaje od kukolja.

## Predah uz primer

Nedavno sam nabasao na objavu čija je tema iz domena fizike; autor je i sam fizičar. Pošto je tema bliska i nama laicima, na tekst je odgovoreno sa čak 880+ poruka.

Koristim jednostavan sistem po kojem svaku poruku (stav ili informaciju) ocenjujem po dva pitanja: kakav je ton poruke (smeško ili tužić) i koliko je vredna poruka u kontekstu teme. Kada ima dovoljno sadržaja, ton nije teško odrediti; treba uočiti i ružne tonove zamaskirane iza pristojnih reči. Vrednovanje informacije treba vežbati. Koristim 4 simbola: `+`, `-`, `?`, `x`.  Svaka očigledno nerelevantna poruka dobija `x`. Svaka poruka koja iznosi lično mišljenje bez odgovarajućeg stručnog objašnjenja, teorije bez provere, citat za Wikipedije, ali i kada skrene sa teme itd. dobija `-`. Upitne poruke su one koje možda ne daju proverene informacije, ali su bar samosvesne svojeg kvaliteta, a doprinose nečim novim. Jasno, ceo sistem je subjektivan.

Označiti 880 poruka je zamoran i dugotrajan posao; uradio sam ga traljavo da bih dobio na vremenu, te su rezultati samo ilustracija i ne treba ih uzimati zdravo za gotovo. Kako bilo, puno ima tužića u odgovorima na temu o fizici, nešto više od polovine. Nerelevantnog sadržaja (`x` i `-`) ima još više - skoro 80%. Da, bukvalno možemo odbaciti četiri petine komentara i nećemo ništa izgubiti na kvalitetu i vrednosti diskusije. I konačno, uočava se očekivana korelacija između tužića i nerelvatnih odgovara, kao i smešaka i korisnih odgovora. Drugim rečima, oni koji imaju šta da kažu čine to na pristojan način.

## Refrakcija

Tamo gde je svemu dozvoljeno da buja, žito se ne razaznaje od kukolja. Nije problem u tome što ga ima, već što se ne prepoznaje razlika.

Kritika platformi i firmi **nije** kritika slobodnog izražavanja. Sloboda govora je svakako važna; no podjednako je važna i sloboda (ne)slušanja. Moramo se zalagati za slobodu izbora šta postavljamo; ali i za slobodu onoga šta odlučujemo da konzumiramo. A kako svemoćne firme nude tehnološka rešenja samo za ovo prvo, kritika je upućena ne onome što jesu, već onome što _nisu_: rešenje za prepoznavanje razlika. I nazire se zašto je tako; prvo nas okuplja, a drugo profiliše. Pojednostavljeno: više se zaradi na masovnosti, nego na kvalitetu.

## Poziv na reakciju

Imam jednu zamisao... online kohorta softverskih inženjera, okup radi kvaliteta, ne količine. Mesto gde pojedinac govori u svoje ime iz svog znanja i uverenja, a ne gde se tehnološke kuće oglašavaju i utrkuju kome je d... digitalniji. Gde nema trivijalnih objava o tome kako, zaboga, raditi od kuće; ili pukog deljenja sadržaja bez deljenja i zašto to radiš.

Zamisli StackOverflow + Medium + LinkedIn.

Spreman da nastavim i postavim, čekam vaš ping, da bi nastao pong. Apsurdno, potrebna mi je količina odziva da bih opravdao ne ideju, već vreme. Ili ne?
