---
title: "Baštovan, Algoritmi i Strukture podataka"
date: 2019-02-10T08:08:08+00:00
slug: bastovan-algoritmi-i-strukture-podataka
categories:
  - Razvoj
tags:
  - razvoj
  - programiranje
---

Hleba i igara! Algoritama i struktura podataka! To je sve što treba nama, ubogim programerima, pa da iskodiramo matriks. Pridodaj koji programerski obrazac (_pattern_) i plava pilula za novu realnost je tu. Ili beše crvena?

<!--more-->

Citirao bih anonimni izvor:

> Data structures and algorithms are an essential part of computer programming.

Ovo je rekao _svako_, _uvek_, _bar jednom_.

Završen članak, idemo dalje.

## Baštovan

Dozvoli da ti ispričam priču. Jednoga dana, stari baštovan je radio u bašti. Potkresivao je stabljike, vezivao ruže, čupao korov... Dođe podne, žega je bila velika. Odmorio se malo; prelomio pogaču i popio dugačak gutljaj vode. Potom se vratio bašti: list ovde, cvet onde; tamo potok, ovde hlad. Dođe i veče. Baštovan se uspravi; bilo je vreme da se pođe kući. Pogleda po bašti, zamisli se i reče:

> Ne, nemoj trošiti vreme na algoritme i strukture podataka. Neće od tebe napraviti boljeg programera.

### Šta ovaj priča?

Algoritmi i strukture podataka su samo _alatke_ kojima radiš posao, isto kao što su to i jezici, programerski okviri (_frameworks_), obrasci, API-ji... Da, poznavanje onih alata kojima obavljaš posao je neophodno; ali isto tako nemoj trošiti energiju na alate koje ti ne trebaju. Nemoj bubati GOF obrasce; oni otklanjaju nesavršenosti programskih jezika.

Alat ne čini programera. Programiranje čini programera.

Programiranje je - ko bi to rekao! - pravljenje programa. Da bi ga napravio, moraš razumeti problem i domensku logiku, dizajniraš rešenja, implementiraš, testiraš i pružaš krajnjem korisniku. To je ono što treba da učimo.

Nekada smo bili kujundžije.