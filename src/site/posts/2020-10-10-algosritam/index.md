---
title: "Algosritam"
date: 2020-10-10T01:07:03+00:00
categories:
  - Stav
tag:
  - algortam
  - društvo
  - razvoj
  - tehnologija
---

Ako konsultuješ softverskog inženjera, reći će da je algoritam opis rešenja, niz koraka za rešavanje problema. Naučeni smo da algoritme tako posmatramo: kao precizne navode, dokazive, izmerljive, ispravne.

<!--more-->

Nekada se za programiranje govorilo da ga čine algoritmi i strukture podataka - baš tim redom. Priroda aplikacija se vremenom promenila, tako da se danas manje bavimo algoritmima, a više podacima. Sa povećanjem kompjuterske moći, povećavaju se i setovi podataka, a algoritmi vraćaju u igru. Za razliku od ranije, 'novi' algoritmi ne opisuju rešenje, već određenost. Tačnost, pređašnja mera, je zamenjena verovatnoćom.

Poenta kojoj ovde težim je da pojam algoritma nije tek logički konstrukt; njegovo značenje podjednako evoluira i menja se, kako sve više postaje deo naših života.

A kada algoritmi preuzmu značajan deo naše pažnje (i života), kao što to svakodnevno uspevaju, dužni smo da revidiramo definiciju - kako bi imali ispravan uvid u domete njihovog delovanja.

> Algoritmi su _namere_ utkane u kod.

Namere dolaze od ljudi, ne od mašina. Namere donose nove metrike  kojima se moramo baviti. Mera složenosti algoritma, `O`, je tek jedna. Trebaju nam metrike za naklonost (_bias_), privatnost, dezinformatičnost, ekskluziju, zavisnost, preovladavanje...

Svestan sam da distopijska ukazivanja na stanje stvari ne čine promenu. Ne možemo pobeći od sveta kakav jeste; on je takav kakvog smo ga i stvorili. Međutim, **dužni** smo da imamo regulative, metrike, oznake, naznake... kakav god način za jasno saopštavanje namera nekog algoritma. Korisnici fejsa, inste, toka, gugl pretrage i čega god već, moraju jasno znati šta je namera algoritama iza. Nemamo prava da kritikujemo sadržaj, ali smo dužni da zahtevamo da znamo namere.

Završavam ovu misao igrom reči:

> `Algos` in Greek is a neuter noun literally meaning "pain".

Koliko dozvoljavamo da algoSritmi upravljaju našom stvarnošću?
