---
title: "Opasne knjige i zašto ih čitati"
date: 2022-05-17T01:07:03+00:00
categories:
  - Razvoj
tag:
  - knjiga
  - kvalitet
  - razvoj
---

Najopasnije su one najbolje knjige.

<!--more-->

Sa takvim knjigama treba biti posebno oprezan. Pored vrednog sadržaja, lako se provuku zaključci koji nisu potpuno validni - šta god da je razlog. Što je knjiga bolja, to je lakše prepustiti joj se i dozvoliti da bespogovorno utiče na naše stavove.

Ponovo sam prošao kroz drugo izdanje knjige "Pragmatičan programer" (PP), nakon baš dugo vremena. Sjajna je; vredna da joj se neprestano vraćamo. Za 20-tak godina zrelu knjigu koja se bavi softverskim inženjerstvom je to velika stvar.

Tokom ovog prolaza, nalazim stvari sa kojima se ne slažem; koje su naivne, ali i koje zaslužuju da budu više naglašene. To ne umanjuje vrednost knjige, dapače.

## MOK - Moja Opasna Knjiga

"PP" me je podsetio na incijativu kojoj sam želeo da se posvetim: pisanju "Moje Opasne Knjige" - priručnika za razvoj. Priručnik je zamišljen je kao niz tema bez posebnog redosleda, sa zaključcima, konciznim rezonovanjem, primerom. Svaka stavka bi imala svoju težinu, važnost, meru upotrebljivosti. Sve u svemu: spoj recepata za kuvanje, tehnološkog radara i iskustva. Ko zna, možda jednom i osvane na mreži 🤷‍♂️

Štos je da ovde uopšte nije reč o mojoj knjizi. Pričam o _tvojoj_ opasnoj knjizi. Vidim vrednost u vođenju takvog kataloga ideja, zaključaka i odluka. Oni daju odgovor na pitanje: "Kako bih vodio softverski razvoj?"

Sumiranje pisanjem ima jedan fantastičan efekat: jasnoću. Primorava na eksplicitno i jasno formulisanje odluke.

Ne volim da dajem savete, jer malo šta znače bez zajedničkog konteksta. Ipak:

> Započni svoju (opasnu) knjigu.
