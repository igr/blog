---
title: "ITluzija"
date: 2022-02-20T01:06:08+00:00
categories:
  - Razvoj
tag:
  - razvoj
  - tehnologija
  - kontraktor
  - zapošljavanje
---

Stotinjak knjiga fikcije u kućnoj biblioteci me ne čini piscem. Stotinjak odgledanih filmova me ne čini režiserom.

Zašto se firme koje iznajmljuju IT radnike predstavljaju kao IT firme?

<!--more-->

Da li skup komponenti čini celinu?

Da ne mudrujem previše: zbir kontraktora je firma za zapošljavanje i iznajmljivanje kontraktora; a ne tehnološka firma. Nema ničega sramnog u tome. Možda ima u insistiranju na suprotnom, ali time se ne bavim.

Šta je, onda, tehnološka firma? Najkraće: firma koja ima tehnološki proizvod. Proizvod može da bude nekakvo softversko rešenje. Međutim, proizvod firme može da bude i _know-how_ da se napravi softversko rešenje.

U čemu je razlika? U tome šta potražuješ (tj. kupuješ). Od tehnološke firme kupuješ izradu rešenja, ključ u ruke. Ne zanima te koliko ljudi radi, niti kako; ne vodiš evidenciju koliko je sati potrošeno, da li ljudi imaju obuke, interne sastanke, kako se zapošljavaju i obučavaju... Zanima te kvalitetno rešenje.

S druge strane, od kontraktorske firme kupuješ sate. Dobijaš timove čiju veličinu ti određuješ, postaju deo tvog ekosistema, naplaćuješ glavu po satu. Fokus je na dobijanju "tima na gotovs", a ne rešenja.

Da se ne zamajavamo: benefit od kontraktorske firme je očigledan. Dobijaš radnike brzo, možeš da skaliraš tim po potrebi, troškovi su linearni.

Plašim se da je ovakav kontraktorski benefit samo kratkoročan, koji će ostaviti dugotrajne posledice (ako već nije). Nemam konkretnu analizu da pokrepim ovakav zaključak. Čini mi se da ne ostavlja mesta za uvećanje dalekosežnosti znanja (tj. primenu neprestanog usavršavanja) i sveopšte uvećavanje kvaliteta. Ne ostavlja mogućnost raznovrsnijim rešenjima, ni kreativnošću _softverskog razvojnog studija_ (kako volim da nazivam ova fiktivna udruženja inženjera: `SDS`). Čak je i sam pojam "konsultant" izgubio na značenju - često je reč o šarenom sinonimu za kontraktora.

Jasno, model softverskog razvojnog studija je skuplji. Problem je što ne uočavamo vrednost razlike u ceni.

Otkrio sam toplu vodu: poslovni svet se vodi profitom! Baš toliko je važno poznavanje softverskih obrazaca i čistog koda.
