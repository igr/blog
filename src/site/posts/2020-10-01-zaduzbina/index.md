---
title: "Zadužbina"
date: 2020-10-01T01:07:03+00:00
categories:
  - Lično
tag:
  - it
  - društvo
  - vrednost
  - galaksija
---

Jednu planetu na samom kraju **Galaksije**, Asimovljev junak naseljava enciklopedistima čiji je zadatak da sačuvaju najvažnije tekovine, znanja i veštine civilizacije.

<!--more-->

Tužan sam. Lako nalazimo razloge da budemo polarizovani. Bitnije je da sučeljavamo mišljenja, nego da se bavimo ciljem.

## To

Stvaranje DIY računara 1983. godine je svojevrstan podvig. Prisetimo se, uvoz kućnih računara je bio _zabranjen_ (sve skuplje od 50 maraka), država je bila ekonomski inertna, a sve informacije iz sveta računara smo pabirčili iz tri mesečna časopisa. A opet, informatika se učila u osnovnim školama, tek tako, bez ikakve inicijative.

Emocija ili ne, u pitanju je društvena vrednost, tekovina. To što je nismo doživeli, ne znači da ne treba da je prepoznamo.

Vrednost prvih računara u SFRJ nije samo u pukom nastanku - gle, eto, napravili smo nešto. Značaj je u _šutu u dupe_ koji smo dobili zahvaljući svemu što je bilo i došlo tada; infuzija računarstva iz koje je nastalo ovo danas. Tada smo prekucavali i divili se algoritmima, a danas samo sporednim efektima. Opšta magija.

## Ko

Šta god protagnisti mislili privatno i emitovali javno, nije stvar tekovine. To su teme za neke druge rasprave; traže analize, a ne mišljenja. Na njih se svakako ne odgovara: "baš nije tako". Sloboda govora, makar on i gorak bio, podrazumeva razumevanje da drugome možda zaista i jeste tako kako saopštava, čak ako tebi i nije.

Zašto toliko i hajemo šta neko [emituje](https://oblac.rs/zasto-utihnuti-blog/)? Manje je važno _šta_ se govori, koliko _zbog čega_.

No nema tih reči, gorkih ili slatkih, koje mogu da zemene _dela_. To bi trebalo da nam je fokus: učinjeno, a ne izgovoreno.

## IT

U šali kažem: teško društvu u kojem je samo IT grana razvijena.

Nije problem što firme ne prepoznaju vrednost projekta. Problem je što je to slučaj sa _svim_ firmama. Da pojasnim: nisu firme ovde na tapetu, zaista ne. Očitano stanje jeste: inertnost digitalnog komfora i uljuljkanost srećom da su tvoje veštine trenutno cenjene, te možeš sa porodicom letovati u Grčkoj.

Postoji samo jedan način kako se odgovara na _fortuna-ex-machina_: vraćanjem nazad.

Budite slobodni da mislite drugačije i da mi glasno protivurečite. Dok se ne spustite u arenu, samo ste glas sa tribina.

Ponavljam, firme nisu antagonisti ove priče. Svi mi, svakim danom, žmureći iz udobne sofe, to polako postajemo.

## EB

U šali kažem: teško društvu u kome IT određuje šta je vredno.

Zašto brendiranje mora da bude uzrok akcije? Da li postoje vrednosti koje premašuju domet neke generacije, te ih vredi negovati; iako to, možda, trenutno nije popularno? Da li je brending ako se uradi u tišini?

Dela se čuju dalje od reči. Ali samo tamo gde se dela cene.

Malo otkrovenje - sve u šta verujete je vaš brend. Daj mi olovku i EB-ovaću je: biće to olovka zbog koje će svako želeti da radi sa mnom. Kako je moguće da to onda ne umeš da uradiš sa legatom?

Tehnologija je tu da služi, a ne da zapoveda.

## TL;DR.

Da uštedim vam vreme... nije problem u različitim mišljenjima. Problem je što se od njih ne vidi dobar cilj. Čuju se stavovi, ali ne podjednako daleko.

Smisao kritike je da pokrene pitanja; ne da zatvara vrata. Kritika dolazi iz uosećavanja: da bi zajedno rezultovali boljim.

Kako bilo, nisam relevantan da ovde napisano bude i značajno; nisam akter, već samo posmatrač. A i nemam dovoljno lajkova; emodži-sleganje-ramenima.

## P.S.

U drugom jednom svetu, snimljen je dokumentarac o firmi koja je postojala i neslavno propala prve polovine 90-tih: koja, suštinski, nije napravila ama baš ništa; firmi iz Silikonske doline za koju je malo ko čuo. Rekli bi, potpuna budalaština.

Ako se usudite da mislite drugačije, taj film se bavi vizijom koja je i pored epskog neuspeha promenila svet.

`10 IF` [čekaš](https://www.crowdsupply.com/rcc-productions/galaksija) `THEN` "[General Magic](https://www.generalmagicthemovie.com)"
