---
title: "22 min or less"
date: 2021-01-07T01:07:03+00:00
categories:
  - Stav
tag:
  - društvo
  - razvoj
  - video
  - sadržaj
---

Sve što imaš da kažeš može da stane u `22` minuta ili manje. Zameni 'može' sa 'mora'.

<!--more-->

"Osećanje da nešto znači."

Postoji sedam ljudskih potreba/želja koje bivaju zadovoljene – osim jedne, koja je isto tako duboka kao želja za snom i jednako preko potrebna kao želja za hranom, a koja ipak često ostaje nezadovoljena. Frojd je naziva "željom za ličnom veličinom", a Djui "čežnjom da budemo važni".

Danas postoji jeftin način kako bezuspešno pokušavamo da utolimo ovu potrebu: postavljamo se što više na svima dostupnom medijumu.

Rezultat su sadržaji koji vape za pažnjom. U psihologiji je to odlika narcisoidnog poremećaja ličnosti, koju karakteriše uvećano osećanje samouvažavanja i jedinstvenosti ("zaljubljenost u samog sebe"). Vrednost sopstvene ličnosti se nerealno naglašava uz izraženu egocentričnost.

## Beskonačni sadržaji

Rezultat su sadržaji koji _traju_ nerazumno beskonačno.

Sticajem okolnosti, presedeo sam pregršt predavanja i posetio kamaru zvučnih i video sadržaja. Nalazim da bi većina kreatora sadržaja trebalo da se preispita. Jer 80 minuta nekakvog razgovora, ili pak suludih 140 minuta intervjua - da li zaista misliš da vredi i zaslužuje bilo čiju (skupu) pažnju!? Stav mi se ne menja čak i kada je tema dobra, a izlagači razumni ljudi od kojih imaš šta da čuješ. Naročito sam osetljiv na 'sirove', nefiltrirane sadržaje: pritisni `rec` i snimaj, pa nek traje dok virtuelna traka ne istekne.

Javnom sadržaju namenjenom emitovanju se lako odredi cena. Ako praviš 60 minuta za 100 ljudi, to je stotinu časova tuđeg vremena. Dakle, sadržaj **mora** vredeti stotinu časova uloženog vremena i sa tvoje strane.

Lako je napraviti beskonačan sadržaj. Veština i suština je napraviti sažet.

## Formula

Svaka tema se može predstaviti u `22` minuta. Formula je sledeća:

+ `2m` **punch** : najvažnije (!) vreme. Odmah počni sa idejom. Ne zanima me kako se zoveš, da li si zabavan, ni kakav si mega-car. Predajem ti najvažniju stvar na svetu, a to je moja nepodeljena pažnja - poštuj to.
+ `7m` **sell** : prodaj mi ideju, želim da je _osetim_.
+ `6m` **prove** : dokaži mi premisu, želim da je _razumem_.
+ `5m` **call** : prozovime i izazovi me, učini da poželim _akciju_.

Ako neko sabira, videće da nedostaju još 2 minuta. Izvol'te i njih, poslužite se i udenite gde mislite da treba.

Formula važi za sve tipove sadržaja (monolog, dijalog), bez obzira na temu.

p.s. da, znam za TED-ovih 18 minuta. Uklapa se u formulu: oduzmite ona 2 minuta koja su nedostajala.
