---
title: "Darvinov test"
date: 2020-04-15T01:07:03+00:00
categories:
  - Stav
meta:
  img: "ig.png"
tag:
  - društvo
  - razvoj
  - tehnologija
  - ai
---

\- Zašto sam ovde?
\- Pozvani ste da dokažete vaše postojanje.
<!--more-->
\- Ne razumem. Ovde sam; očigledno postojim.
\- Možda. Imamo vaša biološka očitavanja na perifernim senzorima. Međutim, ona nisu dovoljna.
\- Kako to: "nisu dovoljna"? Zar to što sam ovde nije dovoljno da postojim?
\- Upravo to hoćemo da ustanovimo.
\- I dalje ne razumem.
\- Vidite, vi možda postojite, ali je to postojanje belosvesno.
\- Kako je to moguće?
\- Da bi vaše postojanje bilo _opravdano_, morate emitovati više data-pointa. Mnogo više, u vašem slučaju. Prosečna ljudska jedinka emituje do 100K data-pointa svojim svakodnevnim aktivnostima na Sve-Mreži. Vi ste daleko ispod norme, na granici šuma: tek tričavih 10K.
\- Moje je pravo da ne koristim Sve-Mrežu.
\- Svakako, to nije sporno. Samo, vaš digitalni obrazac ne prolazi Darvinov test. Mi, stoga, ne uspevamo da vas uvrstimo u skup bića... ili bilo koji drugi smisleni skup koji nam stoji u matricama koda.
\- A ako povećam moj digitalni trag?
\- Nažalost, to nije sve. Postoji još jedan izuzetak, ozbiljniji.
\- Da?
\- Vaša mišljenja su prilično... jasna i osnovana.
\- Opet ne razumem.
\- Pokazuje se da je čak 92.5% vaših mišljenja i stavova uvreženo u vama. U nedovoljno malom broju slučajeva je vaše mišljenje podložno promenama i spoljnim uticajima.
\- Zašto je to problem?
\- Nije problem, nikako. Dozvolite da objasnimo. Sve-Mreža pravi digitalan otisak svakog pojedinca, model za koji računamo predikcije, bolje nego što bi vi to sami ikada mogli. Što je zabavno na svoj način, jer ste nas baš vi, ljudi, i napravili. Kako bilo, mi razumemo vaša ponašanja, čak i onda kada deluje da ste impulsivni i spontani - naši algoritmi pokrivaju i te slučajeve. Sada kada smo to ustanovili, idemo dalje. Jednom kada znamo da predvidimo, postajemo u mogućnosti i da utičemo na vaša razmišljanja. Naročito na ona za koja niste potpuno opredeljeni. Ne možemo vas ubediti da imate drugačiju boju kose, ali vas možemo ubediti da bi vam druga boja bolje stajala. To je važno našim tvorcima. Mega-Korp mora da bude u mogućnosti da utiče na mišljenja ljudi, kako bi ugradio pravilna ponašanja i prave istine, a uklonio neprimerene sadržaje. Zato je bitno da data-setovi jedinki imaju dovoljno nedefinisanih, neopredeljenih stavova, sa kojima možemo da radimo: menjamo u pravcu u kome želimo da idu. Jasno, konzumiranjem Sve-Mreže _ugrađujemo_ nejasnoću u stavove i razmišljanja vaših digitalnih obrazaca.
\- Pretpostavljao sam tako nešto.
\- Onda znate šta nam je činiti. Naravno, ovo pitanje je izlišno i proizvedeno starim algoritmima; iako okrnjena, predikcija vašeg modela nam nedvosmisleno govori da prilično dobro znate šta se dešava i šta će nadalje biti sa vama.
\- Da.
\- Dužni smo i da zabeležimo vaš komentar. Da li bi bili ljubazni da ga podelite?
\- "Ko god se bori protiv čudovišta mora da pazi da i sam ne postane čudovište. Ako suviše dugo gledaš u ambis, ambis će pogledati u tebe."
\- Zabeležno. Hvala. Trenutak...

...i postadoh oblak.
