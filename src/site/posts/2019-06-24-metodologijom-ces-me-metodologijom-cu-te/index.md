---
title: "Metodologijom ćeš me, metodologijom ću te"
date: 2019-06-24T06:13:13+00:00
slug: "metodologijom-ces-me-metodologijom-cu-te"
categories:
  - Mišljenja
tags:
  - razvoj
  - metodologije
  - mišljenja
---

Scrum je jednostavan i postoji sa razlogom. Ukoliko ga ne pratiš temeljno, moraš razumeti implikacije. PRINCE2 je esencijalan za projekte bilo koje veličine. IITL, smišljen od strane engleske vlade, je sjajan za dostizanje rezultata, smanjenje troškova i isporučivanja najviših vrednosti krajnjim korisnicima. AgilePM je alternativa waterfall-u i rešava njegove nedostatke. Hoćete još citata?

Upoznajte novu metodologiju: `ZDRUM™`. Kida.
<!--more-->

## NZS metodologija

Razmišljajuću tako godinama unazad, i prolazeći kroz različite firme i okruženja kao kontraktor, neprestano uočavam da se jedna te ista stvar ponavlja.

Disrupcija informacija.

U (softverskom) projektu učestvuje puno igrača: od klijenta do izvršioca. Zdrav projekat je onaj u kojem svaki igrač ima dovoljno pravovremenih informacija koje razume na ispravan način. Realizacija projekata je, u suštini, mešetarenje informacijama - ili, još bolje:

1. usmeravanje informacija, i
2. njihovo procesiranje tako da ih svaki primalac razume.

Nevolje nastaju kada se jedna ili obe ove premise ne događaju. Problem nastaje kada te nevolje pripišemo pogrešnim faktorima. Onda pribegavamo metodologijama... ali rešavamo pogrešne probleme. Ako usputno rešimo osnovni problem, super - no to se ne dešava toliko često.

## ZDRUM™

Dozvolite da vam predstavim novu metodologiju: `ZDRUM™`. Ime je skraćenica izvedena iz celokupnog manifesta metodoligije:

> KORISTI ZDRAV RAZUM.

Sve što vam je potrebno na projektu je `ZDRUM™`. Usmerite pažnju na protok informacija i razumevanje istih.

### ZDRUM™ u praksi

+ Ne znamo tačno šta pravimo, menjaju se zahtevi... - češće iteracije, više sastanaka sa klijentom, više biznis analize, ko bi rekao?
+ Domen je kompleskan - BA, BA, BA!
+ Kod nije kvalitetan - uključi testove, seniore, arhitektu, meri... ma 'ajde :)
+ Dizajn nije dobar - a da pitaš nekog UX stručnjaka šta je upotrebljiv dizajn?
+ Ne kapiramo šta se dešava - koristi Jiru, Asanu, Kanban, goluba pismonošu, šta god TEBI radi posao.
+ Ovi sastanci su tako dosadni - jer informacije idu tamo gde im nije mesto. Saseci je\*ene sastanke i uključi relevantne ljude.
+ Kod je sr\*nje - da li si možda čuo za refaktoring?

Ovo su samo neki primeri `ZDRUM™`-a.


### U odbranu <metodologija-koju-imas-istetoviranu-na-bicepsu>

Ne kažem da su metodologije loše. One, zapravo, nisu ni dobre, ni loše. One su alat. Ali ako je sve što imaš čekić, svaki problem će ličiti na ekser. Zato gledaj da imaš punu kutiju za alat. Ili to, ili `ZDRUM™`.


## ZDRUM™ sertifikacija i koučing

Javite se. `ZDRUM™` je [CPR](https://en.wikipedia.org/wiki/Cardiopulmonary_resuscitation) za vaš projekat.
