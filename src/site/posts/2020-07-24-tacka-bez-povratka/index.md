---
title: "Tačka bez povratka"
date: 2020-07-24T01:07:03+00:00
meta:
  img: "ig.png"
categories:
  - Razvoj
tag:
  - razvoj
  - projekat
  - procesi
  - tim
---

Koji je najvažniji trenutak u razvoju projekta? Gde je ta granica posle koje nema više povratka?

Može biti da nije tamo gde očekujete.
<!--more-->

Svaki projekat ima nekakv _stil_, refleksiju tima koji radi na njemu. Ovaj pojam nije jasno određen: delom je skup konkretnih praksi, strukture koda, načina komunikacije; delom zavisi od iskustva i načina razmišljanja pojedinca. Stil projekta ukazuje na njegov kvalitet. Iako je labavo definisan, svaki član tima svakako donosi ličnu procenu, osećaj, vajb o projektu.

Deluje razumno pomisliti da se stil projekta menja vremenom. Nekada ode "u crveno", pa se vrati na dobru stranu, održava se; promene se dešavaju i moguće su.

To nije slučaj.

Primećujem da se stil projekta retko menja, jednom kada se uspostavi. Razlog je jednostavan: previše toga bude u projektu i postane neodrživo, preskupo ili nemoguće kasnije promeniti; ako ništa drugo zbog obima potrebnih izmena.

## 10%

Zaključak se nameće sam. Kao što to Stiv Džobs nikada nije rekao:

> Kritičan trenutak je zreli početak projekta, njegovih 10%. Osnove su postavljene, a razvoj se nesmetano i rapidno ubrzava. Baš tada kada puno toga počinje da se razvija - to je trenutak kada treba biti najsporiji.

Taj momenat je verovatno svima poznat: infrastruktura je postavljena na noge, razvojni proces postoji, tim se polako uigrava, kod dobija oblik, a funkcionalnosti se svaki dan nizaju. Fokus je većinom na razvoju, nema zadrški i većih problema.

To je ujedno i period najveće produkcije svežeg koda. To je vreme kada kod, prakse, komunikacija - počinju da se ustoličavaju i sazrevaju. I sve što se tada bude stvorilo - kako mi se čini - ostaje tako do kraja.

Kada si u naponu proizvodnje na tih 10% života projekta, misli kako će on izgledati kada bude dostigao svojih 90%. Uspori. Što ne platiš na mostu, platiš na ćupriji. Najvažniji alat koji tada imaš je refaktoring. Ne samo koda, već celog projekta. Posmatraj, misli, izmeni, dopuni; uspostavi pravila, čvrsto ih se drži, ali budi spreman i da sve izmeniš i pretumbaš ako treba.

Poštuj taj period. To je osnova kuće koju gradiš. Sve što budeš uložio, ostaje.
