---
title: "Tri stigmate"
date: 2021-06-27T01:06:08+00:00
categories:
  - Stav
tag:
  - razvoj
  - tehnologija
  - društvo

---

Paraleni uverzumi; ili šbbkbb.

<!--more-->

## 1

\- Učitelju, poslušajte me.
\- Ne, dragi Srinivasa. Ljudi će razumeti našu borbu sami.
\- Učitelju, stvari više nisu iste. Moramo biti na mreži... Moramo podeliti vašu tihu borbu. Hajde da počnemo bar sa Instagramom? Fotka dnevno, heštag #hunger4peace... Izmučeni ste gladovanjem, videće se lepo sa filterom...
\- Ne, dragi prijatelju. Ljudi će razumeti vrednost za koju gladujemo. U pitanju je mir; retko šta je uzvišenije od toga.
\- Ali... moramo da sakupljamo lajkove. Da bi došli do što više ljudi. Da bi oni potom dalje delili vaše misli i objave na mreži.
\- Ne. Gladujemo za mir, a ne za lajkove.

Tako je govorio Mahatma Gandhi, lokalni borac za pravdu iz Indije. O njemu se ne zna mnogo, sem da je u kratkom periodu gladovao kako bi se tim činom, bezuspešno, pobunio protiv okupatora.

Broj pratilaca: `137`. Tehnologija je došla 1843. godine.

## 2

"Imam san...", započeo je svoj govor.

_"...da li si video šta je juče objavljeno... kakve dobre funkcionalnosti... hej, koliko je skočio bitkoin... ništa ne čujem šta priča... zašto na kanalu ima indijaca... očekujem puno od govora... kul ti je stori... rasporićemo vam utrobe crnco-ljupci... huh, secka mi net, šta sam propustio..."_ - kakofonija na kanalu.

"Imam san...", ponovio je govornik, "da će jednog dana ova nacija ustati..."

_"...ko je pustio ove na kanal... dobar početak... uključi snimanje na stori... glave ćemo vam polupati... malo mi je 'san' nategnuto... i dalje mi secka net... šta sam propustio... ajde guglaj lika... može tišina na kanalu... ko je administrator... pogrešan kanal, izvinite... nudimo 2% popusta za... kolki je rezultat na tekmi... mogao je da ubaci muziku..."_ - kakofonija na kanalu.

"...naša nacija ustati i živeti istinsko značenje svoje vere", pokušao je govornik po treću put.

_"...šta je sad ovo, teologija... a gde su prava seksualnih manjina... moram na sastanak, ispadam... da li će biti objava na fejsu... kul, proradio strim na jutjubu... ha, vidi ovaj tiktok, presmešan... ima li ovde neka devojka... mrzimo crnce... pao gol!... ukoliko odete na ovaj link dobijate 5% popusta... može neko da ponovi..."_ - kakofonija na kanalu.

Martin Luther King je zbunjeno izašao sa _Clubhouse_ kanala. Bio je baptistički sveštenik, poznat u svojoj parohiji. Ostavio je iza sebe blog i, kasnije, video kanal.

Broj slušalaca: `4731`. Tehnologija je došla 1917. godine.

## 3

"Bez brige", uveravao je senator okupljene. "Razumem da vam je sutrašnji dan važan. Da bi izbegli nepotrebnu gužvu i rizike, obezbedili smo dovoljno mini-dronova, vrhunsku AI koja prepoznaje lica, kamere visoke rezolucije... pratićemo osuđenog na svakom njegovom koraku". Okupljeni narod se polako stišavao. "Ceo događaj će biti strimovan sa dovoljno propusne moći, tako da ćete svi moći da ispratite dešavanja bezbedno u vašim domovima, u realnom vremenu."

"Šta više - snimak će biti zaključan za lice osuđenika, kako bi mogli da pratite svaku izrečenu reč". Senator je zadovoljno prelazio pogledom preko lica okupljenih. Nezadovoljstvo se polako povlačilo pred ovim razumnim uslovima; uostalom, broj pratilaca osuđenika nije bio zabrinjavajući, bar ne u prestonici. Još jedan uspešno rešen problem, hvala Vulkanu na tehnologijama!

Sutrašnji dan je protekao mirno, po planu. Dronovi su bili pušteni na vreme. Kamere su besprekorno snimale. Internet link je odlično radio. AI je bez greške pratio lica koja je prepoznao i pojedinačno snimao svako. Snimljena je svaka izgovorena reč, svaka mimika, svakih uzdah.

Sve je bilo uzalud. AI je radila kako i treba: prepoznavala lice i usmerava kamere i dronove ka njemu. Međutim, propustila je osuđenika. Kako se ispostavilo, AI nije bila istrenirana da prepozna izgladnelo, izmučeno i krvlju obliveno lice koje nosi trnovu krunu. Tako je u istoriji ostao zabeležen svaki dah rimskih vojnika i po kojeg slučajnog prolaznika. Nažalost, poslednji Isusovi trenuci nisu zabeleženi.

Broj pregleda `5388`. Tehnologija je došla 210. godine pre nove ere.
