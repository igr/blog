---
title: As a User, I want
date: 2018-03-01T23:45:52+00:00
slug: as-a-user-i-want
categories:
  - Stav
tag:
  - agilno
  - projekti
  - razvoj
  - story
  - user
---

Kao neko ko se bavi razvojem softvera, želim da nikada nije izmišljena fraza: "_As a User, I want_...". Pre nego što me Agilni Nindža pošalje u sporu i bolnu smrt, želim i da dodam: "A takođe ni _User Stories_."

<!--more-->

Eto, rekao sam.

Smatram da _user stories_ nisu evolucija. Već oblik formalizacije. To ne znači da je u pitanju nešto fudamentalno pogrešno; nije. Ima dobrih i razumnih stvari. No da parafraziram Šekspira: "ono što nazivamo _user storijem_ podjednako će raditi i pod drugim imenom." Znali smo da proizvodimo dobar softver, na dobar način, sve sa iteracijama i pre nego što smo znali šta je _user story_. Jer je suštinski problem isti: komunikacija u trouglu klijenta, razvijaoca i softvera, zar ne?

Šta me onda iritira? To što sada postoji formalan način da pravimo greške. Sada je dovoljno da gotovo bilo ko dođe na projekat i prospe "As a User, I want..." mudrost, i gle - eto nama _user storija_. Osim što to nije. Tri rečenice objašnjenja, bez analize, bez utvrđivanja vrednosti, prioriteta, kompleksnosti... je sve samo nije _user story_. Nažalost, često nailazim na takve storije, čak i kada tim ima incijativu da radi stvari na dobar način.

Druga stvar je nešto što nazivam "zamka okvira". Kada god postoji okvir (_framework_) koji se ne može objasniti jednoznačnim pravilima, prirodno težimo različitom razumevanju upotrebe okvira, te na kraju dobar deo energije trošimo u pokušaju da pratimo pravila (koja samo mislimo da postoje) umesto na korisnu upotrebu okvira. Primera radi, sećam se kada sam davno, davno, lupao glavu oko nekih finesa UML-a; bio sam toliko očajan što ne razumem "pravi način" korišćenja da sam pitao [Alistair Cockburna](https://en.wikipedia.org/wiki/Alistair_Cockburn) za savet. Nasmejao se na moj mejl (tako sam bar zamislio da je uradio) i odgovorio da upotrebim šta god je razumljivo meni i mom timu. Kako bilo, za razliku od prethodnog, "zamku" razumem.

Zagrevamo se sada. A šta kada bih izjavio da se _user storiji_ zasnivaju na _pretpostavkama_? Izusti sledeće: "kao korisnik, želeo bih...". Stop. Kako zaista _znaš_ da bih to (kao korisnik) želeo, a potom i uradio navedenu akciju - i kako znaš da je upravo ta akcija najbolja za moj problem, koji nismo ni definisali? Drugim rečima, gde je opisana _veza_ potrebe, situacije, onoga-šta-žulja-korisnika sa njegovom motivacijom (a ne željom) da dođe do rezultata, rešenja? Gde je: izvor, put i cilj? Gde je _zašto_ ja to sve kao korisnik želim!? Ilustrujem: "Kao Igor, želim da 1000 ljudi čita moj blog" - ili - "Kada me pukne situaciju da moram da podelim nešto meni vredno, želim da doprem do što više ljudi, da bih se upustio u kvalitetnu diskusiju iz koje svi možemo da naučimo." Razlika je očigledna. Čini mi se da je vreme da se _User storiji_ zamene sa nečim novim, _jasnijim_ (kao i da prestanem da pišem blog i otvorim pekaru :).

> As a User, I wish there is a better way to describe a project, so we can evolve.

p.s. Naravno da preterujem. Ili ne?
