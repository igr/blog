---
title: "Mitovi i legende"
date: 2022-02-22T01:06:08+00:00
categories:
  - Razvoj
tag:
  - razvoj
---

Koje metodologije je koristio Ahil? Da li je Gilgameš znao za TDD? Kako je Svarog držao sastanke?

<!--more-->

Ako uzmeš šta sve danas potpada u razvoj softvera, ne možeš da se ne zapitaš: kako smo, jbt, pravili softver pre samo dvadesetak godina? Kako je moguće da smo iskodirali nešto složenije od kalkulatora i Minesweepera?

Pomisliće neko: uh, u najavi je još jedna "pre-je-bilo-strava-sada-ič-ne-valja" emotivna reminiscencija. I biće u pravu - ukoliko tako odluči da pročita.

----

**Programiralo se na miru.** Podrazumevalo se da je inženjeru potrebno okruženje bez ometanja. Treba vremena da čovek uspostavi koncentraciju; ne treba biti genije i ustanoviti važnost i neophodnost neometanog razvoja. Umesto da diskutujemo o tome učestano i u beskraj, rad bez prekida je jednostavno bio deo svakodnevice. Sastanaka je bilo povremeno; nisu bili deo ceremonija. Nismo pričali o uspešnosti timova, davali meteorološki pregled dana, reportaže iz dalekih kancelarija i listali novosti iz firme.

**Nismo se opterećivali metodologijama**. Za _waterfall_ sam čuo tek kasnije; nisam potpuno razumeo ulogu ozlogašenog negativca kakva joj se pripisuje. Naravno da se radilo na definisanju i razumevanju poslovnih i projektnih zahteva, postojala je dokumentacija obimnija od jednog reda u Jiri. Bilo je i te kako izmena za vreme razvoja, usložnjavanja zahteva i povećavanja obima; i sve to u ciklusima. Izmene su bile sastavni deo razvoja; vežeš kod gde ti klijent kaže. Kada uporedim, mnogi agilni timovi danas su zapravo veći "vodopadaši" umiveni u skram.

**Naglasak nije bio na timu, već na individualnosti pojedinaca koji rade zajedno.** Podvukao bih ovu misao žutim markerom, da se nije istrošio. "Tim" je danas postao magičan pojam, raspevani jednorog softverskog razvoja - rešenje za sve i koji rešava sve. "Tim" je postao važniji od pojedinaca koji ga čine, u "tim" se uklapamo, "tim" pratimo. Tim je, danas, zapravo, samo drugo ime za mediokritet, izgovor za review koda i prečica za menadžere.

Zar ne?
