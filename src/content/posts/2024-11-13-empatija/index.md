---
title: "Voight-Kampff test"
date: 2024-11-13T01:06:08+00:00
slug: voight-kampff-test
description: Pre bilo kakve diskusije, potrebno je da programer-sagovornik bude podvrnut empatijskom testu.
---

Pre bilo kakve diskusije, potrebno je da programer-sagovornik bude podvrnut empatijskom testu.

---

"Uđi. Sedi."

Potrebno je neko vreme da instrument, ne veća od muzičke kutije, pronađe fokus i centrira se na oko subjekta.

"Ne pomeraj se."

Soba je velika i vlažna. Redovi sačuvane starudije uredno su naslagani uz zidove. Dva velika ventilatora šume iznad glava, pokušavajući da učine prostor podnošljivim. Kroz debela, prljava stakla dopire treperenje neona i poneki oštar zrak servisnog svetla prolazećih vozila. Voight-Kampff instrument se oglašava tihim signalom da je spreman.

"Vreme reakcije je ovde važan faktor; zato obrati pažnju."

...

"Dobijate zadatak da očistite čitav kod projekta star desetak godina, sa mnogo tehničkog duga i starih struktura. Uočavate da su sve funkcije nazvane sa `f1`, `f2`, `f3`... Odlučujete da ne promenite imena funkcija. Zašto?"

...

"Nasleđivanje je slabo vredna praksa koja donosi više nedoumica nego koristi. Kako se osećate kada ovo čujete?"

...

"Dugo ste radili na komplikovanom delu projekta. Uzeo je svo vaše vreme i energiju; bili ste primorani da radite u slobodno vreme. Danas ste dobili zahtev da sve obrišete, jer je odlučeno da više nije potreban. Kako se osećate kada ste čuli vest?"

...

"OOP je pogrešna praksa koja je unazadila softverski razvoj. Da li ova izjava izaziva gnev?"

...

"Kolega koji je nov u timu, muči se s osnovnim zadacima i ne zna kako da reši jednostavne probleme. Svakih desetak minuta traži vašu pomoć. Nakon mesec dana počinjete da mu dajete pogrešne informacije. One dovode do kraha produkcionog servera. Novi kolega je očajan. Koristite priliku da ga prekorite. Šta osećate?"

...

"SOLID prakse su izabrane samo da formiraju akronim, a ne jer zaista sve imaju smisla. Ova izjava te ljuti. Zašto?"

...

"Kolege na projektu tvrde: agilni razvoj je najbolja metodologija koja je unapredila sve projekte i učinila razvoj višestruko efikasnim. Odjednom, poželite da plačete. Zašto?"

## Empatija

Pre svake diskusije je potreban lakmus test kojim se strane moraju uveriti da li se podjednako poštuju, kako bi na sličan način dozvolile i uvažile razlike u mišljenjima.

Aristotel nije rekao sledeće, ali bolje zvuči kada mislite tako:

> Cum iis tantum discepta, qui te pari honore aestimant.

Raspravljajte samo sa onima koji vas jednako poštuju.
