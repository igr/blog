---
title: "Zajednički čas"
date: 2021-11-03T01:06:08+00:00
slug: zajednicki-cas
description: >
  Šta radite petkom u 15 časova? Zašto ne bismo zajedno?
---

Šta radite petkom u 15 časova? Zašto ne bismo zajedno?

Tokom (baš) dugog perioda tokom kojeg sam se bavio organizovanjem okupljanja za kodere, programere, inženjere i sve koji se tako osećaju (makar došli samo zbog besplatne pizze), neprestano su me mučile dve stvari. Druga je bila tajming - teško je bilo naći termin koji odgovara kritičnom broju ljudi da bi celom događaju dali smisao. Vikendom programeri ne rade, radnim danom ne stižu. 18 časova je još rano, 19 se preklapa sa večerom, 20 je vreme za piće sa drugarima; petak je ćao-zdravo, ponedeljak niko ne voli. I sam imam problem (ne izazov, već baš problem) da postignem da odslušam predavanja koja bih želeo, upravo zbog preklapanja sa kojekakvim obavezama. S druge strane, mali broj slušaoca demotiviše predavače i organizatore; nema mesta daljem razvoju teme, pitanjima, nastavcima... Gubimo puno time, svi.

Kapiram da, manje-više, delimo sličan problem (opet, ne izazov). Kad bi samo postojao način da ga prevaziđemo...

Rešenje je jednostavno.

## Oblakočas

Zamisli kada bi se **sve** domaće firme usaglasile i odabrale jednočasovan termin za _sva_ moguća online okupljanja? Recimo, petkom od 15-16?

Aaaaaa, čujem već programere, pa predavanja će biti preklopljena! Odlično zapažanje, vredno inspektora Lestrada. Ako treba da biram, radije bih da odslušam _nešto_ i propustim drugo, nego da ne odslušam baš ništa. Uvek se mogu prebaciti u toku predavanja na drugo. Nije problem ponoviti predavanje, ukoliko ima interesovanja. Predavanja nek traju pola sata. A ako nam je najveći izazov da proberemo - pobedili smo! Ukratko: pa šta. Programeri smo, da se pragmatično rešiti.

Neeeee, čujem već firme, pa znaš li ti koliko košta jedan sat programera! Sigurno koliko petnaest minuta stonog fudbala svaki dan? Ili koliko još jedan od sastanaka kojem prisustvuje nepotreban broj ljudi, a koji je mogao da bude mejl? Zašto ovaj zajednički čas ne bi bio _benefit_ koji pružate zaposlenima, umesto časova grnčarije s duhom Patrika Svejzija? Ukratko: košta, ali ako ne umete povratiti vrednost, možda se posvetite prodavanju pomenute grnčarije.

## Aj!

Hajde da oformimo online čas za nas, softverske inženjere; svojevrsnu pijacu, buvljak tema i ideja!

Hajde da umesto još jedne šaljive slike na zajedničkoj grupi pošaljete poruku onome u firmi koji brine o vašem razvojnom putu!

Hajde da popunimo taj dati čas smislenim sadržajima! Hajde da budemo istrajni slušaoci i podstaknemo govornike!

Hajde!

----

Ložim se previše, zar ne? Fućka nam se za "hajde".
