---
title: Kada bi programski jezici bili... političari
date: 2022-10-10T07:55:01+00:00
slug: kada-bi-programski-jezici-bili-politicari
description: >
  Isključivo zabave radi.
---

Isključivo zabave radi.

JavaScript političar ne prestaje da izlazi iz frižidera, web stranica, mobilnih uređaja, televizijskih programa, kifla i parizera, bilborda, loših snova i čega sve ne. Nameće se kao onaj jedan, najlepši, najbolji, najpravilniji, najmudriji jezik. Ne priznaje kompromise, ne poznaje drugačije - sve što nije kako kaže, ne treba ga ni biti. Svako malo kočoperno otvara novi frejmvork; klikće se, aplaudira se, po ramenima tapše se. Godinama je na vlasti, što hrani plitak, kratkovidi ego: ta on je jezik naroda, od studenata do bekend inženjera. Sve što rade drugi, to JavaScript radi još bolje ili bar nekako; a nebitno je kako, jer je tako i tako. Neka nam poživi još `undefined` dugo!

Pajton bi bio jedan od onih koji su ili promenili pol između verzije 2 i 3 ili su otvoreno ljubitelji istog pola. Pošto je iz vladajuće opcije, dozvoljena mu je kriza identita; čas bi da bude ozbiljan jezik, a čas da liči na JavaScript šefa. Gde JavaScript ne dopire, tu ljubomorni Pajton se gura. Važno samo da je lak za korišćenje i da obraza nema! Može se svakako iskoristiti, okrenuti, istegnuti, rastegnuti, postaviti, nametnuti, uglaviti; šta god da mu radite, Pajton je srećan i začuđen kako svi ostali ne učestvuju u njegovoj sreći.

Skala je jedan iz radikalne desnice, koji neprestano ima listu zvučnih i zabrinjavajućih zahteva, a zapravo bi samo da ga malo više vole. Ima svoje verne sledbenike, osnivaju kult, pišu knjige i prezrivo gledaju sve koji nisu sa njima. Samo oni znaju šta je jedna, jedina, funkcionalna istina; ostali nisu vredni pažnje, ali jesu batina. Pričaju nerazumljivo, u skraćenicama; no niko ih i ne sluša. Usled nedostatka publike, međusobno se glože; te ni na novu verziju nisu u stanju da se prebace.

Java je onaj prepredeni korumpirani političar-preletač koji opstaje bez obzira ko je na vlasti. Njegova moć je u ekonomskom mešetarenju, a bavi se politikom isključivo radi obostrano unosnih poslova. Ima taj poznanstva svuda: od tajne policije bajtkoda do građevinskih firmi za izgradnju obrazaca razvoja. Zadovoljno trlja kratke ruke za svaki jezik koji se izvršava na virtuelnoj mašini; briga ga šta je u pitanju, sveti `Graal` je u njegovom vlasništvu. Nedostatak morala je zamenio dobranim viškom stomaka: on će sagraditi most preko bazena u dvorištu, poseći šumu za beton, postaviti mermernog Duke-a na kapiju. Ako imaš sreće da si u njegovom taboru, sve ti završi preko veze; u suprotnom ti čekira `Exception`.

C# je političar večite opozicije; u kojoj je započeo kao mlad, a nekim čudom opstao do danas. Imao je u ranim danima puno ispada: korišćenje nedozvoljenih supstanci, sumnjive odnose, vatrene govore; problematično je dete uglednih roditelja. Sada je samo razmaženi porodičan čovek, radi kako mu kažu; vodi najveću opštinu i to mu dosta. Ima podočnjake od nespavanja, tetovažu za Instagram i oblači se skupo. Trudi se da bude kul opcija, da voli programere, iako se ne zna tačno zašto i zašta.

Rust i kompanija su oni koji nemaju gde drugde da se svrstaju, pa izaberu nekakvu zelenu partiju. Šta god da bude problem, Rust ima keca u rukavu: potrošnja energije je mala, a to je isto što i mir u svetu i pare u budžetu. Gledaju da se vežu za svako drvo i mikroservis, pa ih redovno treba dohranjivati. Svako malo neko im se pridruži, ali ne ostaje dugo; brojčani balans se ne menja. Budu saslušani iz kurtoazije, klima se glavama; pa se nastavi dalje - pitaš se da li su zeleni jer su samo nedozreli.

PHP je onaj političar koji slabo govori drugi jezik, loše peva, nemušto priča, ali svejedno nastavlja time da se bavi punim ustima kada treba i kada ne treba. Ima jedan i samo jedan razlog zašto postoji: wordpress, utemeljen daleko u zaboravljenoj prošlosti i to mu niko ne može oduzeti. Vitla barjakom na samo njemu poznate praznike koje niko više i ne slavi. Odavno nije tema čaršije i žute štampe; koja god nova verzija da izađe, 7, 8... - meh, ne bude interesantno. Ponekada se nađe sa Perlom i setno naklapa o vremenima kada su svi glasali za njega, iako ne zbog njega. Da ima kapaciteta, shvatio bi da ga samo strpljivo trpe, dok čekaju da ode.

(A ako vam je [politike preko glave](https://oblac.rs/sta-bi-bio-nike-softverskog-inzenjerstva/)...)
