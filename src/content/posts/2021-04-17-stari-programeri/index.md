---
title: "Nema zemlje za stare programere"
date: 2021-04-17T01:06:08+00:00
slug: nema-zemlje-za-stare-programere
description: >
  Zdravo, imam 30 godina i ja sam star programer.
---

"Zdravo, imam 30 godina i ja sam star programer."

Da Cukeberg ima nadčovečansku moć, sudio bi brzo:

> "Želim da naglasim važnost mladosti i tehničkog razmišljanja. Mladi ljudi su prosto pametniji."

Sva sreća, pa čika Mark ne vlada tehnološkim carstvom, inače bi se danas našao u problemu: životna dob ga čini zastarelim i - po njegovim rečima - manje pametnim.

Prema istraživanjima, industrija softverskog razvoja je jedna u kojoj se godine značajno brže osećaju nego u drugim industrijama. Godine u kojima one bivaju primećene su čak 29 (u proseku). To je značajno manje od 37 (prosek za ostale tehničke industrije) ili 47 (ne-tehničke industrije). Sve da i nisu egzaktne, brojke su ilustracija stanja stvari.

Otkuda dolazi brzo starenje? Jedu li programeri manje brokolija?  Imaju, mukice, više stresa na poslu? Igraju samo stoni fudbal?

## Nova pitanja, stari odgovori

Usudio bih se da odrično odgovorim na ova pitanja. Brzo zastarevanje programera je posledica - pažnja sada - _konzumerizma_. Kao što naša sreća zavisi od konzumacije usluga i posedovanja dobara, tako i naša pamet (da se nastavim na čika Marka) zavisi od konzumacije novi(ji)h tehnologija i zamene tehnoloških dobara novijim.

Pregršt tehnologija koje (na)dolaze, šarene su perle za kojima programeri lako potrče. Ne osporavajući vrednost (a ni pamet), ne mogu a da se ne zapitam: kakva je to tehnologija čiji koncepti zastarevaju posle par godina? Ili par vikenda? To onda nije razvoj, već supstitucija.

Supstitucija je zamena teza; ono što je vredno sada stoji rame uz rame sa tehnologijama koje to nisu. A njih mladost, prirodno, teško može da razluči.

Nemam krepke dokaze kojima mogu da potvrdim moja razmišljanja. Imam samo vremešnost, koja iako mnogo toga oduzima, nudi jedno: dovoljno vremena za uočavanje obrazaca.

## Gde odložiti stare programere?

Oglas za posao traži ozbiljnog seniora sa 6 godina iskustva. Momak sa 8 godina iskustva želi da preuzme i vodi tim. Devojka sa 12 godina iskustva gleda da se prebaci u menadžere projekata.

Šta radimo sa onima koji imamo 20+ godina iskustva?

Odgovor na ovo pitanje - ironično - moraju da pronađu upravo mlađi. Ne zato što matori programeri to ne znaju; upravo je suprotno. Industrija uobličena mladim odlukama treba da redefiniše definiciju iskustva: ono je tu da spaja tačke, a ne da brzo proizvede sladak kod.

Mladost svakako ima pregršt vrlina, ali i jednu inheretnu oholost: smatra da nikada neće proći. Joke is on you.
