---
title: "Regulativa Interneta"
date: 2021-02-23T01:07:03+00:00
slug: regulativa-interneta
description: >
  Primetio sam osetljivost na pojam "regulativa". Upotrebio sam ga nedavno u kontekstu potrebne promene u vezi tehnoloških proizvoda kojima smo nakrcali svakodnevnicu.
---

Primetio sam osetljivost na pojam "regulativa". Upotrebio sam ga nedavno u kontekstu potrebne promene u vezi tehnoloških proizvoda kojima smo nakrcali svakodnevnicu. Razumljivo, naučeni svime šta nam se dešava, pojam zvuči agresivno. Čini se da zapravo ograničava tu neku "slobodu", umesto da je dopušta.

Kada god su u pitanju zajednički resursi, moraju postojati dogovori odgovornog korišćenja.

Bilo je da u pitanju, na primer, vazduh koji udišemo, ili internet koji konzumiramo, ili pažnja koju poklanjamo, naša dogovorena prava ne smeju biti ugrožena. Niko ne bi smeo da gradi fabriku i truje vazduh koji neko udiše. Niko ne bi smeo da iskorišćava ljudske mane zarad zarade, samo zato što je prisutan na internetu.

Čest odgovor je poziv na bojkot: "pa, ti nemoj da koristiš tu aplikaciju". Nije tako jednostavno. Servisi sa porastom broja korisnika prestaju da budu samo pitanje kompanije u čijem su vlasništvu. Mogućnost manipulacije, u najširem značenju, dolazi sa odgovornošću; te moramo imati alat kojim se štitimo.

Možda je dovoljno samo osvestiti šta se dešava. Zamislite poznati pretraživač koji odmah ispod polja za pretragu naznačava: "rezultati pretrage nisu objektivni i mogu biti promenjeni od strane firme Gugl". Ili Instagram, u kome svaka deseta objava objašnjava: "aplikacija neprestano dostavlja sadržaje i koristi algoritme za agresivno zadržavanju vaše pažnje". Ili pak neke vesti: "koristimo besmislene dramatične naslove da bi vas privukli i zadržali što duže na sajtu".

Stvari se dodatno usložnjavaju uključivanjem ML/AI. Odjednom, trenirani set podataka je taj koji odlučuje, a vlasnici sležu ramenima i greške pripisuju programu, zanemarujuću etičku stranu priče. Jer AI ipak ima predrasude - koje sada ne umemo da objasnimo analitički, već samo možemo da saniramo novim treningom.

Dakle, fokus mogućih regulativa na internetu nije da tebi, pojedincu, brani nešto. Upravo je suprotno: treba da omogući slobodu, bilo da si svrgnuti predsednik ili tek običan činovnik Jozef. Ili kako bi to rekao moj bivši prijatelj, Stiv:

> Healthy regulation makes an ecosystem more valuable, not less.

Tema nipošto nije jednostavna, koji god stav da zauzmete. Teško je postaviti granice. Puno je tu pitanja na koje treba imati jasan odgovor. Ja ih nemam, ali slutim da bi trebalo.
