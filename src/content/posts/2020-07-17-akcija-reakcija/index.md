---
title: "Akcija : Reakcija"
date: 2020-07-17T01:07:03+00:00
slug: akcija-i-reakcija
description: >
  U svetu prenaglašenih sila, važno je razumeti razliku između akcije i reakcije.
---

U svetu prenaglašenih sila, važno je razumeti razliku između akcije i reakcije.

## 1.

**Akcija** je stvaranje, delanje.

Odgovor na akciju je **reakcija**.

Ako je akcija _svetlost_, onda je reakcija _senka_.

## 2.

Tehnologija danas, mediji, društvene mreže... veličaju naše reakcije. Reakcija postaje važnija od akcije: multiplicira se, deli, umnožava. Postaje važnija od istine; mnogo senki može da zakloni svetlo. Reakcija se čak i zahteva, postaje obavezna. Uvijena je u laku dostupnost i instant konzumaciju.

Reakcija je lajk i dislajk upućen u etar. Reakcija je komentar ostavljen na mreži. Reakcija je podela sadržaja. Reakcija je odgovor na pitanje koje se agresivno nameće.  Makar bile i smilene, sa dobrom namerom, to su samo reakcije.

Reakcija je jeftina. Ne uzima mnogo vremena, ne treba truda.

Reakciju voli ego. Reakcija daje privid važnosti, vrednosti. Može da izazove zavisnost.

## 3.

Akcija može da dozove nove akcije. Reakcija može da stvori samo nove reakcije. Reakcija ne postoji bez akcije. Obratno ne važi.

Akcija traži da budeš to što jesi, a ne drugačiji.

Akcija je uvek korak dalje. Akcija je uvek pomeraj, ma koliko mali.

Akcija je teška. Traži vremena, trud. Traži predanost. Traži ideje. I mrvicu hrabrosti.

Pri tome se uvek nešto gubi. Ima cenu.

Štos sa akcijom je da ih možeš delati svega tek nekoliko. Ostale ćeš propustiti. To je u redu.

## 4.

Tehnologija danas, mediji, društvene mreže... glorifikuju reakciju. Pod izgovorom nedostatka vremena, podržane strahom od propuštanja, te masovnom manufakturom izvora, reakcije preplavljuju i postaju maltene jedini sadržaj koji se konzumira.

Stotinu emodžija. Drama. Stok fotografije. Marketing. Influenseri, infuzija veštačke vrednosti trivijalnosti.

Fokus je na generisanju sadržaja. Više vredi puno ničega, nego jedno nešto. Reakcija je nova moneta, vrednost joj je određena isključivo volumenom.

Tehnologija danas, mediji, društvene mreže... sve više agresivno zahtevaju reakciju.

Reakcija je svaka naivno usvojena informacija. Reakcija je istina bez pokrića. Reakcija je verovanje bez osnova. Zaboravljena je moć reči: lako se stvaraju one bez težine, a još lakše se usvajaju tuđe. Koristi se pravo da se kaže, samo zato što se to može, a ne zato što ima šta. Teže je priznati da se ne zna, nego da se nema šta reći.

Zaboravili da tragamo, jer dobijamo servirano. Zaboravili da se izgubimo, jer smo navođeni. Zaboravili da vredimo, bez da to ne podelimo.

## 5.

Reakcija je boriti se PROTIV nečega.

Akcija je boriti se ZA nešto.

