---
title: "Dilema oko Socijalne dileme"
date: 2021-01-14T01:07:03+00:00
slug: dilema-oko-socijalne-dileme
description: >
  Ako ste nakon gledanja ovog dokumentarca isključili notifikacije - bravo, ništa nismo postigli.
---

Ako ste nakon gledanja ovog dokumentarca isključili notifikacije - bravo, ništa nismo postigli.

Da krenem ispočetka.

Reč je Netflix dokumentarcu; u prvom planu je zastrašujući argument, slično kao u ostalim filmovima koje potpisuje isti autor. Kao dokumentarac, film je osrednja trojčica: uspešno se migolji između istomišljenika koje niko ne pita nezgodna pitanja. Na više mesta je naivan: posebno su mi ostali u sećanju tvorci _Like_ dugmeta, koji su, hude li sreće, hteli samo "ljubav i mir u svetu"... mda. Film kao da se trudi da podeli protagoniste na dobre viteze, pale anđele povratnike i "one tamo neke" loše kapitaliste. Tu je i dramska rekonstrukcija pogibeljnih uticaja socijalnih medija koja se odvija paralelno sa narativom dokumentarca. Bespotrebno i pogrešno stvara nedotupavnu dramu; čini se da je tu da popuni praznine filma. Upitno je kojoj je publici dokumentarac namenjen; te i kako će generalni auditorijum zaista razumeti film.

Rezultat gledanja dokumentarca je nalet potrebe da ugasite notifikacije, obrišete jednu od socijalnih aplikacija (namerna igra reči) i svima trtljate o tome. Što je ekvivalentno samozadovoljnom tapšanju samog sebe po ramenima za potpuno besmisleni postupak.

## Nema dileme

Kada je reč o važnoj temi kao što je stanje tehnološke kolektivne svesti, dužni smo da i iz osrednjeg filma izvučemo pravu ideju. A do nje se dolazi tek pred kraj filma. Uštedite si vremena: odgledajte poslednjih desetak minuta, to je sve što nam treba.

Dileme ovde uopšte nema: ne postoje skoro nikakve zakonske regulative za digitalne proizvode. I ako treba da nam ostane jedna ideja nakon filma, to upravo treba da je ova. **Moramo** imati regulative, kako bi digitalni svet postao zdravije mesto. **Moramo** imati regulative kako bi fokus bio na čoveku, a ne na načinima monetizacije čovekove svesti. **Moramo** imati regulative, jer nema dileme da ovako ne može dalje.

Dok ne dođu regulative, ostaje nam da neprestano preispitujemo _sve_ što dolazi iz online izvora.

p.s. zanimljivo, jedan drugi Netflix dokumentarac bolje poentira hvatanje ukoštac sa modelom odvlačenja pažnje - a to su minimalisti, iako o tome uopšte nema reči u filmu. "Da li ovo što koristim čini moj život boljim" je pitanje koje treba da postavljamo - bez obzira da li su pitanju materijalne stvari ili digitalni proizvodi.
